## Belle van Zuylen zorgt ervoor dat haar in Zwitserland gepubliceerde romans in Utrecht te koop zijn.

CLAVECIMBEL
_Suzan van Dijk, 02-03-20_

Belle van Zuylen (Isabelle de Charrière), die 's winters aan de Kromme Nieuwe gracht woonde (tot ze in maart 1771 naar Zwitserland verhuisde), had altijd een prettig contact gehad met boekhandelaar Spruyt in de Choirstraat. Waarschijnlijk was zij een goede klant van hem. Hij had zich in ieder geval bij haar aanbevolen om het eerste boek te verkopen dat ze zou laten drukken.

Ze had hem ook bereid gevonden om correspondenties, die zij aan de blik van haar ouders wilde onttrekken, zoals die -- in de jaren 1760 -- met de Schotse schrijver James Boswell (die enkele jaren in Utrecht woonde) en met de Zwitserse kolonel <utm-source sourceUrl="https://en.wikipedia.org/wiki/David-Louis_Constant_de_Rebecque">David-Louis Constant d'Hermenches</utm-source> (die in Den Haag gelegerd was, maar van tijd tot tijd naar Utrecht kwam), via de boekhandel te laten lopen.

In deze brief van april 1784 vanuit Zwitserland aan haar broer Vincent van Tuyll van Serooskerken, kondigt Belle van Zuylen aan dat ze hem een pakket boeken zal sturen. Ze vraagt hem om die boeken ter verkoop te gaan aanbieden bij Spruyt. Ze hoopt tenminste dat hij nog leeft.

Het gaat om exemplaren van haar dat jaar gepubliceerde romans _Lettres neuchâteloises_ en _Lettres de Mistriss Henley_. Ze vertelt erbij dat deze laatste roman is geïnspireerd door _Le Mari sentimental_ (1783), een roman van Samuel de Constant, waarvan ze ook exemplaren zal meesturen. Ze zegt er niét bij dat de _Lettres neuchâteloises_ geïnspireerd werden door de <utm-source sourceUrl="https://www.wikidata.org/wiki/Q582919">Historie van Mejuffrouw Sara Burgerhart</utm-source> (1782) van Elisabeth Wolff en Agatha Deken -- had ze dat al eerder verteld? Is ze benieuwd of de Nederlandse lezers dat zelf gaan herkennen? Dit blijft een open vraag...

Vincent voldeed aan haar verzoek, en bracht enkele maanden later verslag uit van zijn bezoek aan de oude heer Spruyt, die blij was geweest te horen hoe het zijn vroegere klant verging, maar wel uitgebreid onderhandelde over de prijs:

"Eij, hoe vaart mevrouw de Charrière, ik had so wat van gehoort, ik heb er een beste klant aan verlooren, hoe veel exemplaren syn et. Syn se so dun, wel als dat ingebonden is dan blyft het niemendal, want het moet geperst worde. Hoe veel moet ik er voor geeven. Wel myn Heer, 8 stuijvers dat kan ik er niet voor maken. Daar koomen regtevoort so veel van die dingen uyt. Mag ik het seggen dat het van u suster is? Nu myn Heer ik kan er niet meer voor rekenen als 6 st. vrij, en agt voor de _Lettres Neuchâteloises_. Had ik het gisteren maar geweeten, dan had ik al verschyde de heeren in de maag geduwt met de saturdag etc. etc.".

Spruyt heeft daarna niet lang meer geleefd; volgens de gegevens gebruikt door Simone en Pierre Dubois zouden bij zijn dood nog niet alle exemplaren verkocht zijn geweest....

**Link naar brief 513:**
<https://charriere.huygens.knaw.nl/edition/entry/2237/transcription>
